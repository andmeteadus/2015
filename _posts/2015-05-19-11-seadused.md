---
layout: post
title: "Kas seadused on läinud aina keerulisemaks?"
author: "Ville Sokk"
---

Projekti eesmärk oli uurida kas Eesti seaduste tekst on aastate
jooksul keerulisemaks läinud. Seaduste loetavus on oluline, sest
seaduste järgimiseks peab kodanikel olema võimalik seadusi lugeda ja
neist aru saada. Eriti puudutab see neid, kelle jaoks eesti keel pole
emakeel.

### Analüüs

Vaatleme alustuseks mõningaid näiteid seadustes toimunud
muudatustest. Näiteks karistusseadustiku
[esimese kahe redaktsiooni (jõustunud 01.09.2002 ja 24.10.2002) vahel](https://www.riigiteataja.ee/redaktsioonide_vordlus.html?grupiId=162500&vasakAktId=184411&paremAktId=207051)
muutus § 44 lõik 8 järgnevalt.

Vana:

> Juriidilisele isikule võib kohus mõista rahalise karistuse
> viiskümmend tuhat kuni kakskümmend viis miljonit krooni. Rahalise
> karistuse võib juriidilisele isikule mõista ka lisakaristusena koos
> sundlõpetamisega.

Uus:

> Juriidilisele isikule võib kohus mõista rahalise karistuse
> viiskümmend tuhat kuni kakssada viiskümmend miljonit
> krooni. Rahalise karistuse võib juriidilisele isikule mõista ka
> lisakaristusena koos sundlõpetamisega.

Ehk siis muutus seaduse sisu (karistuse määr). Karistusseadustiku
[01.01.2006 ja 01.02.2007 redaktsioonide vahel](https://www.riigiteataja.ee/redaktsioonide_vordlus.html?grupiId=162500&vasakAktId=974237&paremAktId=12775031)
muutus § 53 järgnevalt.

Vana:

> Mõistes isiku süüdi kuriteos ja karistades teda üle kolmeaastase või
> eluaegse vangistusega, võib kohus seaduses sätestatud juhtudel
> mõista lisakaristusena tasumiseks summa, mille suurus võib ulatuda
> süüdimõistetu kogu vara väärtuseni.

Uus:

> (1) Mõistes isiku süüdi kuriteos ja karistades teda üle kolmeaastase
> või eluaegse vangistusega, võib kohus seaduses sätestatud juhtudel
> mõista lisakaristusena tasumiseks summa, mille suurus võib ulatuda
> süüdimõistetu kogu vara väärtuseni.

> (2) Varalist karistust võib mõista lisakaristusena kuritegude eest,
> mis on toime pandud enne 2007. aasta 1. veebruari.

Ehk siis seadust täiendati. Mõnikord võib esineda ka seadustes mingite
lõikude lihtsustamist. Näiteks
[töötuskindlustuse seaduse 01.05.2009 ja 01.07.2009 redaktsioonide vahel](https://www.riigiteataja.ee/redaktsioonide_vordlus.html?grupiId=162491&vasakAktId=13147875&paremAktId=13198680)
muutus § 9 lõik 7 järgnevalt.

Vana:

> Töötuskindlustushüvitise suurust kalendriaasta vahetumisel ega
> töötutoetuse päevamäära muutumisel ümber ei arvutata.

Uus:

> Töötuskindlustushüvitise suurust kalendriaasta vahetumisel ümber ei
> arvutata.

Edaspidi kasutame keerukuse hindamiseks *Automated Readability Index*
meetodit, mille alusel peetakse halvasti loetavaks tekste, milles on
palju lauseid või pikad sõnad. Mida kõrgem on indeks, seda raskemini
loetav on tekst. Keerukuse valem on:

$$ 4.71 \frac{sümbolid}{sõnad} + 0.5 \frac{sõnad}{laused} - 21.43 $$

Tekstide lauseteks segmenteerimiseks kasutati Kristian Kankaineni
loodud tarkvara [Lausestaja](https://github.com/kristiank/Lausestaja).

Vaatame Riigi Teataja veebilehel kuue erineva valdkonna seaduse
loetavuse muutumist läbi aja. Tulemused on kajastatud järgneval
joonisel.

![](/2015/images/seadused.svg)

Jooniselt on näha, et üldiselt seaduste keerukus ei tõuse. Huvitavamad
on põhiseadus ja liiklusseadus. Põhiseadus on teistest seadustest
loetavam. Liiklusseadus on vahepeal ümber kirjutatud, millest on
tingitud järsk tõus. Näiteks võib võrrelda
[2010 septembris jõustunud versiooni](https://www.riigiteataja.ee/akt/13336397)
[2011 juulis jõustunud versiooniga](https://www.riigiteataja.ee/akt/117032011021).
Käibemaksuseadus on eriti keeruline. Kui me võrdleme põhiseaduse ja
käibemaksuseaduse kehtivate redaktsioonide suhteid sümbolite/sõnad ja
sõnad/laused, siis on need näitajad vastavalt 7.0, 11.0 ja 7.6, 32.1,
mis tähendab, et käibemaksuseaduses on eriti pikad laused. Nende
tulemuste põhjal pigem ei järeldaks, et seadused muutuvad aja jooksul
keerulisemaks kuigi võib esineda ka erandeid nagu liiklusseadus.

Selleks, et paremini tajuda *Automated Readability Index*i hindeid, on
järgneval joonisel võrreldud seaduste hinnete jaotust muud tüüpi
tekstide hinnete jaotustega. Ajakirjanduse kategooria tekstide seas on
24 maikuus Postimehe veebikeskkonnas ilmunud artiklit, doktoritööde
kategoorias on 66 doktoritööd ja ilukirjanduse kategoorias 80
ilukirjanduslikku teost. Doktoritööd ja ilukirjanduslikud teosed
pärinevad Tartu Ülikooli arvutilingvistika uurimisrühma doktoritööde
ja ilukirjanduse korpustest.

![](/2015/images/vordlus.svg)

Ilukirjanduslikud tekstid on kõige loetavamad. Neile järgnevad
doktoritööd, Postimehe artiklid ja seadused. Seaduste ja Postimehe
artiklite keskmiste hinnete (23 ja 20) erinevus on suhteliselt
väike. See erinevus on küll statistiliselt oluline, aga kas see annab
põhjust seaduste keerukuse üle muretsemiseks?

### Puudused

*Automated Readability Index*i täpsuse üle on vaieldud. Alternatiivsed
meetodid loetavuse hindamiseks, näiteks *Flesch-Kincaid Grade Level*,
kasutavad silpide ja sõnade arvu suhet, mitte sümbolite ja sõnade
arvu suhet. Sellise meetrika kasutamiseks on aga vaja eestikeelsete
sõnade silbitamise tarkvara.

Seaduste puhul on oluline ka nendest aru saamine. Pole usutav, et
loetavus seda väga hästi hindaks. Teksti arusaadavuse masinlik
hindamine on ilmselt mittetriviaalne probleem, aga võimaldaks
julgemaid järeldusi teha.

### Allikad

* [Riigi Teataja](https://www.riigiteataja.ee)
* [Postimees](http://www.postimees.ee)
* [Lausestaja](https://github.com/kristiank/Lausestaja)
* [Arvutilingvistika uurimisrühma korpused](http://www.cl.ut.ee/korpused/)
* [Automated Readability Index - Wikipedia, the free encyclopedia](https://en.wikipedia.org/wiki/Automated_Readability_Index)
